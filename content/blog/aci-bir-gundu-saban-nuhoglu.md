+++
title = "Sadık Nuhoğlu’nu Kaybettik. Acı Bir Gündü - Şaban Nuhoğlu"
date = 2020-10-27T10:58:19+03:00
draft = true
tags = ["haberler"]
categories = ["haberler"]
banner = "/img/blog/aci-bir-gundu-saban-nuhoglu-01.jpg"
author = "Şaban Nuhoğlu"
+++

Eskişehir’deyim, günler akıp gidiyor… Kış mevsiminin soğuk günlerindeyiz. Kar henüz etkisini göstermemiş, geleceğini sert esen rüzgarında hissettiriyordu.

![](/img/blog/aci-bir-gundu-saban-nuhoglu-01.jpg)

Soğuk, sıkıcı bir geceydi. İki gündür, içimde bir sıkıntı vardı. Kendi kendime acaba acı bir haber mi alacağım diye düşünürken, telefonum çaldı. İçimdeki sıkıntı artmaya başladı. Telefonda Ertuğrul Nuhoğlu’nun kısık sesini duydum. Ertuğrul:

	•	Abi, Sadık Nuhoğlu’nu kaybettik, dedi.

Ne cevap vereceğimi bilemedim. Başımdan adeta sıcak su dökülmüştü. 

Ertuğrul:

	•	Abi, benim arabayla yarın Çankırı’ya gidelim, dedi.

Ben hala haberin etkisindeydim. Ertuğrul: 

	•	Abi, sabah 7:30’da hazır ol, dedi.

O gece benim için en acı gündü. 

![](/img/blog/aci-bir-gundu-saban-nuhoglu-02.jpg)

Sadık’ı çok seviyordum. Onu gençliğinden tanırım. Gençliğinin en güzel günlerini terzilikle geçirmiştir. İyi bir terzidir. İstanbul’da ünlü terzilerin yanında mesleğin inceliklerini öğrenmiş iyi bir terzi ustası olmuştu. Sonra Çankırı’ya döndü. Bir terzinin yanında çalıştı. Evlendi fakat ekonomik şartlardan dolayı terzinin yanından ayrılarak Devlet Hastanesinde terzi olarak işe başladı. 

Arkadaşları tarafından çok seviliyordu. Kısa sürede amirleri tarafından da çok sevildi. Hastanelerde kurulan 112 Acil Servis şoförü oldu. Hastanede herkese elinden gelen yardımı yapıyordu.

![](/img/blog/aci-bir-gundu-saban-nuhoglu-03.jpg)

Sadık, Nuhoğlu Vakfı’nın önemli bir üyesiydi. Vakfın tüm faaliyetlerine katılıyordu. Vakıfın diğer şehirlerdeki üyeleriyle samimi ilişkiler kuruyordu. Kısa sürede Çankırı’da yaşayan Nuhoğlu ailelerini bir araya gelmeleri konusunda aktif rol oynadı. Çankırı’da düzenlenen Yöresel Buluşma Organizasyonunda başarılı çalışma yaptı. Çeşitli illerden gelen Nuhoğlu aile fertleriyle birebir ilgilendi. Nuhoğlu Vakfı üyeleri tarafından çok seviliyordu. 

Hastalığını duyunca çok üzüldük. Kendisi bu kadar tehlikeli bir hastalığa rağmen umudunu hiç kaybetmemişti. Hep soranlara:

	•	İyiyim, inşallah iyi olurum, diyordu.

Asla ümidini kaybetmedi. Hastalığı nedeniyle emekli oldu. 

Ağustos ayının bir pazar günü Sadık beni aradı, birlikte Çankırı Orduevine gittik. Orada saatlerce sohbet ettik. O hastalığının inceliklerini ve tedaviyi uzun uzun anlattı. O anlattıkça benim içim sızlıyordu. Neler çekmiş neler çekmiş. Fakat Sadık tedaviden hiç umudunu kesmemişti. Takdir Allah’tan diyor, Allah’a dua ediyordu. İçimden “inşallah inşallah” diyordum. Beraberce ayrıldık. 

![](/img/blog/aci-bir-gundu-saban-nuhoglu-04.jpg)

O gece sabaha kadar uyuyamadım. Nihayet sabah 7:30’da yola çıktık. Hava soğuk ve karanlıktı. Yolda giderken Ertuğrul, Sadık’la ilgili anısını anlattı. Anlatırken çok duygulandı. Ertuğrul, hanımıyla Çankırı’ya gelmiş, Sadık onları misafir etmiş. Paşa köyüne yaylaya gitmişler. Orada güzel bir piknik yapmışlar. Ertuğrul:

	•	Güzel bir piknik yaptık. Şimdi o aklıma geldi. Ailece bizi misafir ettiler. Ne iyi insandı. Çok üzgünüm, dedi.

Yol uzadıkça uzuyordu. Bizdeki üzüntü gittikçe artıyordu. Bir benzin istasyonunda mola verdik. İçimiz içimize sığmıyordu. Bir an önce Çankırı’ya varmak istiyorduk. Moladan sonra önümüzde az bir mesafe kalmıştı. Yol bize o kadar uzun geldi ki, bir türlü bitmiyordu. Nihayet Çankırı’ya ulaştık. Caminin önü çok kalabalıktı. Bütün sevenleri musallada yatan Sadık’ın tabutunun etrafında toplanmıştı. Çocukları, kardeşleri üzüntü içinde taziyeleri kabul ediyordu. Ezanla birlikte öğle namazı için cemaat camiyi doldurmuştu. Ezandan sonra cemaat öğle namazını kıldı. Sonra cenaze namazı için musallanın karşısında saf tutuldu. Namazdan önce helallik istendi. Cenaze namazından sonra mezarlığa hareket edildi. Sadık Nuhoğlu’nun naaşı toprağa dualarla verildi. Sonra çocukları ve kardeşleri taziyeleri kabul ettiler. Cemaat mezarlıkta yavaş yavaş dağılmaya başladı. 

Nihayet ayrılık vakti gelmişti. Mezarlıktan ayrılırken oradaki akrabalarımızla vedalaştık. Hepsi üzgündü. Çünkü sevdikleri bir kardeşlerini kaybetmişlerdi. 

Yolumuz uzundu. Hava iyice kararmıştı. Ertuğrul ve ben sessizce yolumuza devam ediyorduk. İkimiz de çok çok üzgündük. Sadık’la vakıf çalışmalarımızdaki günler gözümün önünden bir bir geçiyordu. Neydi o günler, neşeli sevinçli günler. Sadık’ın kahkahaları gözümün önüne geldikçe acım daha da artıyordu. Bu duygularla Ertuğrul’la birlikte uzun ve yorucu bir yolculuktan sonra Eskişehir’e yorgun ve üzgün döndük.

Şaban Nuhoğlu 27 Aralık 2009

![](/img/blog/aci-bir-gundu-saban-nuhoglu-05.jpg)
