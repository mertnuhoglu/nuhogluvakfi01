+++
title = "Yönetim Hayratta"
date = 2016-08-28T18:58:29+03:00
draft = false
tags = ["haberler"]
categories = ["haberler"]
banner = "img/galeri_img_yok.jpg"
+++

Vakıf yönetim kurulu başkanı Hayri Günay Nuhoğlu, yönetim kurulu başkan yardımcıları Zafer Nuhoğlu, Medet Nuhoğlu ve yönetim kurulu üyeleri Nevzat Özülke, Bilgin Akaydın, Ali Kemal Nuhoğlu, Halim Nuhoğlu Hayrat’ta bir araya geldi. Hayrat Belediye Başkanı Mehmet Nuhoğlu ve Hayrat Temsilcimiz Behzat Nuhoğlu’nun da katılımı ile yaklaşan Geleneksel Hayrat Buluşması öncesi fikir alışverişinde bulunuldu. Vakfın Hayrat’ta uyguladığı projeler değerlendirildi. İhtiyaçlar tespit edildi. Hayrat’ta yaşam kalitesini artırmaya yönelik fikirler üzerinde konuşuldu.

Hayratlı akrabalarımızın da eşlik ettiği proje gezisi, vakfımızın da maddi destekte bulunduğu ve Hayrat Kaymakamlığınca açılan yaz kurslarını ziyaretle devam etti. Ziyaret esnasında kurslarla ilgili bilgiyi Hayrat Müftüsü sayın Mustafa Kayış verdi. Vakıf yönetim kurulu, 95 öğrencinin eğitim aldığı bu kurslarda, sınıfları tek tek ziyaret etti. Yönetim kurulu adına konuşmayı başkanımız Hayri Nuhoğlu yaptı. Konuşmasında öğrencilere hitaben kendilerini yalnız hissetmemelerini, eğitim konusunda duydukları her türlü eksikliğin vakfımızca giderileceğini belirten başkanımız Hayri Nuhoğlu, kişisel gelişimin ve nitelikli insan yetiştirmenin önemine değindi. Nuhoğlu Vakfı’nın, eğitim projelerine daima sahip çıkacağını vurguladı.

Gezi, aile üyelerimizden de olan Hayrat Belediye Başkanı’nın düzenlediği yemekle devam etti. Yemekten sonra, Vakfımızın önemli işlerinden biri olan ‘örnek meyve bahçesi projesi’nin uygulama alanına geçildi. Bahçenin daha verimli hale getirilebilmesi için neler yapılabileceği konuşuldu.

Yönetim kurulu son olarak, Hayratlı akrabalarımızdan sağlık problemleri yaşayan Talat Nuhoğlu, Ali Paşa Nuhoğlu ve Mehmet Naci Nuhoğlu’yu ziyaret etti, geçmiş olsun temennilerinde bulundu. Program, bu ziyaretlerle sona erdi.

